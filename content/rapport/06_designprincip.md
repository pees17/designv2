Utvärdering designprinciper
===========================
Denna uppgift är att välja ut ett antal olika webbplatser och studera dem utifrån aspekten designprinciper.

Jag har studerat webbplatserna och försökt identifiera om de använder sig av några designprinciper som jag känner igen samt om jag finner något annat tongivande för designen i deras webbplats.

Urval
-----------------------
Följande 3 webbplatser har analyserats:

1. [Yubico](https://www.yubico.com/)
2. [Zound Industries](https://www.zoundindustries.com/)
3. [Automile](https://www.automile.com/)

Detta är tre svenska uppstickarbolag i tech branschen. Jag valde dom slumpvis från en lista som Dagens Industri hade över denna typ av bolag. Jag tyckte det vore intressant och se om dessa innovativa företag också har webbplatser som är designmässigt innovativa och genomtänkta.

Metod
-----------------------
Jag tittade runt på varje webbplats förstasida och några undersidor och gjorde en analys utifrån olika designprinciper och där jag försökte besvara de frågeställningar som fanns i uppgiftens krav.

Mitt främsta bakgrundsmaterial för att förstå vad designprinciper är var "[Design Elements & Principles](https://www.canva.com/learn/design-elements-principles/)".

Resultat
-----------------------
Här är resultatet av utvärderingen för respektive webbplats.

###1. Yubico

#####Mål och syfte
Yubico utvecklar och säljer produkter för autentisering av användare till system. Webbplatsens syfte är att informera om företaget och dess produkter, att sälja produkterna, samt att ge produktsupport i form av information och nedladdning av mjukvara.

#####Design
Webbplatsen har många bilder och illustrationer. Den känns väl genomtänkt och enhetlig. Bara två färger, en lite blekt grön som också är färgen på loggan och en blå som finns i lite olika nyanser, samt olika nyanser av grått.

Jag tycker att designen gynnar webbplatsens syfte väldigt väl.  Den ger ett sobert och professionellt intryck och man får känslan av att detta är ett företag som tar datasäkerhet på allvar.  

De designprinciper som kännetecknar denna webbplats är:

+ Balans: Headern har en grön större logga till vänster som balanseras av en stor, grön "By Online" knapp till höger. Innehållet är också väl balanserat. Det är särskilt tydligt för bilderna som omväxlande är vänsterjusterade med en textmassa i samma storlek som bilden till höger, och högerjusterade med en textmassa i samma storlek som bilden till vänster.
+ Grid: Används genomgående men ändrar antalet kolumner ofta. Innehållet växlar mellan 1-3 kolumner och footern har 5 kolumner.

Designprinciperna används genomgående på alla sidorna vilket bidrar till det enhetliga intrycket av webbplatsen.

###2. Zound Industries

#####Mål och syfte
Zound Industries utvecklar och säljer egna produkter, samt marknadsför och säljer produkter från samarbetspartners, inom ljudåtergivning. Främst hörlurar och högtalare. Webbplatsens syfte är att informera om företaget och marknadsföra produkterna. Dock ej support eller försäljning av produkterna. Där hänvisar man till produkternas egna webbplatser.

#####Design
Webbplatsen har många tunga bilder och videos, vilket gör den väldigt seg att bläddra runt i, även på en PC men bra bredband.

Det märks att fokus är på marknadsföring, man får känslan av att vara på en reklamsida. Det är dock väldigt uppstyrt och all information finns i rutor, som alla har samma bredd men olika höjd. Färgmässigt är det väldigt enhetligt, med bara en turkos färg som också är loggans färg, samt grått.

Det är svårt att hitta på sidorna tycker jag. Det finns en navbar i headern, men den har bara fem olika rubriker och inga underrubriker. Man får helt enkelt bläddra sig igenom sidorna och leta efter den information man är ute efter. Footer saknas helt.

Jag tycker inte att designen gynnar syftet med webbplatsen, inte för mig i alla fall. Jag blir mest irriterad. Till råga på allt har man på första sidan lagt en väldigt stor och mörk bild och på denna lagt svart text som är svår att läsa.  

De designprinciper som kännetecknar denna webbplats är:

+ Färg: Man har valt ett monokromt färgschema och kör stenhårt på det. Den turkosa färgen i loggan återkommer i alla informationsrutor, alla knappar och när man hoovrar över vissa element.
+ Grid: Någon sorts enkel grid verkar användas, eftersom sidorna är delade i två delar vertikalt, på mitten.
+ Djup: Alla inforutor har en liten skuggning som gör att de ser ut att vara upphöjda. Det förstärks när man klickar på dom också för då "hoppar dom upp" och blir större, samtidigt som dom lägger sig mitt i bilden och den bakomvarande sidan mörkas ned.

Designprinciperna används genomgående på alla sidorna.

###3. Automile

#####Mål och syfte
Automile utvecklar produkter och tjänster för spårning av fordon. Webbplatsens syfte är att informera om företaget och dess produkter, att sälja produkterna, samt att ge produktsupport.

#####Design
Webbplatsen har många bilder och illustrationer. Den känns väl genomtänkt och enhetlig. Det är inte så mycket information, och den är lätt att hitta. Bara två färger, en turkos som finns i lite olika nyanser och är huvudfärgen för sidan, en grön färg som används lite mindre, samt olika nyanser av svart/grått.
Det finns mycket småsaker som ger sidan liv, t.ex. att saker rör på sig lite när man laddar en sida, eller hoovrar över något.

Jag tycker att designen gynnar webbplatsens syfte väldigt väl.  Den ger ett professionellt intryck och bra information om produkterna. Den är dessutom lätt att använda och trevlig att titta på.  

De designprinciper som kännetecknar denna webbplats är:

+ Rörelse: Många av bilderna på sidan är skärmbilder på en dator eller mobil som visar en applikation som hör till produkterna. När vissa av dessa bilder blir synlig så ser man en kort film i skärmen som visar hur det kan se ut. Skärmbilderna rör sig också en kort bit i sidled när de kommer i bild. En annan sak är att alla sidor innehåller en stor knapp med "Vill du vete mer?". När sidan läses in så vickar denna knapp på sig några gånger innan den stannar. En av sidorna innehåller en bild med olika typer av fordon som man kan tänka sig att spåra. Denna bild rullar sakta över skärmen så att ett fordon som försvinner till vänster sedan dyker upp igen lite senare från höger.
+ Balans: Innehållet är väl balanserat. Ofta med omväxlande bild till vänster och text till höger, och bild till höger och text till vänster.

Designprinciperna används genomgående på alla sidorna.

Analys
-----------------------
Det var svårt (i alla fall för mig) att identifiera om en webbplats använt några designprinciper. Bara för att en sida har använt skuggning på ett par element så betyder ju inte det att designprincipen "djup" har använts tycker jag. Jag har bara lyft fram de principer som jag tycker ger stort avtryck på sidan.

Mina tre webbplatser kändes rätt lika i designen, speciellt Yubico och Automile. Zound Industries avvek lite med sina informationsrutor med bilder och text. De mest förekommande deignprinciperna var "grid" och "balans".

Färg var också en designprincip som alla sidor uppvisade, även om jag inte framhöll det som en av de viktigaste principerna för två av sidorna. Intressant att se hur lika färgvalen var på de tre sidorna.

Referenser
-----------------------
[Design Elements & Principles](https://www.canva.com/learn/design-elements-principles/), Mary Stribley 2015.

Övrigt
-----------------------
Denna rapport är framtagen av Per-Olof Eriksson, som en del av kursmoment 6 i kursen [design (v2)](https://dbwebb.se/kurser/design-v2).
